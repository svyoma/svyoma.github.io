<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Ādidevadvātriṃśikā by Rāmacandrasūri - Vyoma's Web Space</title>
    <link rel="stylesheet" href="styles.css">
    <meta name="name" content="Ādidevadvātriṃśikā">
    <meta name="keywords" content="stotra, stavana, ādinātha, saṃskṛta">
    <meta name="category" content="stotra">
    <meta name="author" content="Rāmacandrasūri">
    <meta name="commentator" content="-">
    <meta name="editor" content="Caturvijayajī">
    <meta name="original publisher" content="Sārābhaī Maṇilāla Navāba, Ahmedabad">
    <meta name="digitised by" content="Vyom A. Shah">
</head>
<body>
    <header>
        <div class="container">
            <h1>Vyoma's Web Space</h1>
            <p class="header-quote">यतस्तवोक्तं स्पृहयन्ति जन्तवः</p>
            <nav>
                <ul>
                    <li><a href="/">Home</a></li>
                    <li><a href="/about">About</a></li>
                    <li><a href="/blogs">Blog</a></li>
                </ul>
            </nav>
        </div>
    </header>

    <main>
        <div class="container">
            <article class="blog-content">
                <h1 class="page-title">रामचन्द्रसूरिकृता आदिदेवद्वात्रिंशिका</h1>
                
                <section class="meta-details">
                    <h3>Meta Details</h3>
                    <p>
                        <strong>Name:</strong> <em>Ādidevadvātriṃśikā</em><br>
                        <strong>Author:</strong> <em>Rāmacandrasūri</em><br>
                        <strong>Original publisher:</strong> <em>Sārābhaī Maṇilāla Navāba, Ahmedabad</em> (1932)<br>
                        <strong>Original Publication:</strong> <em>Jaina Stotra Sandoha - Prathama Bhāga</em><br>
                        <strong>Original Editor:</strong> Caturavijaya<br>
                        <strong>Digitised by:</strong> Vyom A. Shah
                    </p>
                </section>

                <div class="reading-options">
                    <a href="#iast" class="button">Read in IAST</a>
                    <a href="#devanagari" class="button">Read in Devanāgarī</a>
                </div>

                <section id="iast" class="verse-container">
                    <h2>Ādidevadvātriṃśikā by Ramacandrasūri</h2>
                    <p>yugādidevāya yugādiyogine yugādirājāya yugādiśilpine.<br />apārasaṃsārapayodhisetave namo namaste jina! muktihetave..1..</p>
                    <p>alokamākrāmati yaḥ salīlayā viśīrṇasīmārgalamekajhampayā. <br />sa eva te vṛttaviśeṣavarṇanāvidhānasaṃrambhaparaḥ paraṃ naraḥ..2..</p>
                    <p>baliṃ vrajāmaḥ katiśaḥ svayaṃ vayaṃ sumedhasastasya maheśa! vedhasaḥ. <br />bhavadguṇagrāmasamṛddhiśaṃsinīṃ cakāra vāṇīṃ viduṣāṃ mukheṣu yaḥ..3..</p>
                    <p>ajānatāṃ bhedamuṣarbudhāṃbhasoḥ svayaṃ sa yeṣāmabhavad bhavān guruḥ. <br />aśeṣasampattivilāsasampadāṃ trisandhyameṣāmahamānatastridhā..4..</p>
                    <p>imāmaśeṣāṃ pravibhajya kāśyapīṃ yathāyathaṃ putraśatāya kalpayan. <br /> vidhātukāmo viṣayopasaṃhṛtiṃ vyadhatta bhūmnā viṣayān kathaṃ bhavān..5..</p>
                    <p>babhūva naiko'pi samudramāśrayannamuṃ pracetāścyutapāśavaiśasaḥ. <br /> bhavantamārādhya samudraśekharaṃ punarvipāśāḥ kati na pracetasaḥ..6..</p>
                    <p>namo'stu tasmai bhuvanopakāriṇe manaḥ prayatnāya yathāpravṛttaye. <br /> sadā'pyanāsāditatattvavipruṣo yatastavoktaṃ spṛhayanti jantavaḥ..7..</p>
                    <p>tapobhirugraiḥ karaṇoparodhanairakṛtrimairādadhatastava sthitim. <br /> vipaścitaḥ ke na bhavanti hetunā sacetaso'pi pravilīnacetasaḥ..8..</p>
                    <p>tamaḥpraṇaṣṭāmaladṛṣṭivartmani prabaddhamidhe(?) prabhavadbhi(?) karmaṇi. <br /> raverivonmīlitabhāvavaibhavastavāvatāraṃ jina! bhārate'bhavat..9..</p>
                    <p>tavāṃghrisevārasikaiḥ kuṭumbitāmiha prapannairavanau surāsuraiḥ. <br /> kṛtāciraṃ yāmikamātradehino (ta) rasātalasvarganivāsino grahāḥ..10..</p>
                    <p>amuṃ pramathnanti na ye jaḍāvilaṃ tavādhvamanthena bhavodadhiṃ budhāḥ. <br /> bhavanti sarvendriyaśāntavedhaso na te navīnā'mṛtasampadāṃ padam..11..</p>
                    <p>nivāsamarhanti na ye mahodadhe (?) malīmasā muktipure vapuḥ spṛśaḥ. <br /> kṛtā bhavagrāmataleṣu te tvayā vipannṛpāṇāṃ karadāḥ kuṭumbinaḥ..12..</p>
                    <p>mahāṃhasāṃ durnayaśūracetasāṃ vimohamūrddhāludṛśāṃ ca mādṛśām. <br /> śaraṇya! ko nāma sakarṇamānaso dhruvaṃ tvadanyaḥ śaraṇaṃ bhave bhavet..13..</p>
                    <p>bṛhanna ki&ntilde;cid gaganāṅgaṇāt paraṃ na cā'paraṃ muktipadāt priyaṅkaram. <br /> na bījamanyad vyasanasya kāmataḥ paro na kaścid bhavato yathārthavāk..14..</p>
                    <p>ahaṃyavo ye kila roṣatoṣajaiḥ pare prabandhai ripumitravarddhibhiḥ<br /> upāsitaistairmanasā'pi mādṛśāściraṃ trapante tava kiṅkarā api..15..</p>
                    <p>vasundharāmaśnuvatāṃ nṛpārcitā bhavantu śāstrairapi santu viśrutāḥ. <br /> sukhonmukhe cet pathi sotsavāḥ pare tadā bhujiṣyaistava mādṛśairjitam..16..</p>
                    <p>akhaṇḍatākhaṇḍalavanditaśriyā tvayā tyajantaḥ saha sāmyaviplavam. <br /> sudhāmayīṃ tāmapi muktibhūmikāṃ manīṣiṇo na spṛhayanti cetasi..17..</p>
                    <p>trilokarakṣābhirihābhimantritaḥ priyaṅkarābhistava sūktipaṅktibhiḥ. <br /> dṛḍhānubandhairapunargrahaṃ grahaiściraṃ gṛhīto'pi na ko'pi mucyate..18..</p>
                    <p>vrataṃ vihāya spṛhayanti ye śriyaṃ vrajanti te pūjyatamāṃ pare daśām. <br /> tvayā punardeva! vimu&ntilde;catāṃ vrataṃ sthitiḥ prakḷptā malinānurūpiṇī..19..</p>
                    <p>tadeva nāstyasti tadeva cetyayaṃ calācalaste vacanasya ḍambaraḥ. <br /> śivāya kasyā'pyaśivāya kasyacinmude'tha kasyāpyamude'tha kasyacit..20..</p>
                    <p>amutra yat ki&ntilde;cidacintyavaibhavaṃ sanātanaṃ śarma na tatra sākṣiṇaḥ. <br /> ihāpi gacchaṃstava deva! vartmanā bhavatyavācyasya na bhājanaṃ janaḥ..21..</p>
                    <p>guṇaikarūpā gamabhaṅgaśālinī cakāsti yeyaṃ tava vākyavāgurā. <br /> sa eva dūraṃ viniyantryate na yā ya eva bandhairacirāya mucyate..22..</p>
                    <p>prasīda sīdantamamuṃ jagajjanaṃ niyojaya kvā'pi mahārthakarmaṇi. <br /> kṣamābhṛti tvayyapi śāsati prajāmajātadainyāḥ kathamīśa! nāṅginaḥ..23..</p>
                    <p>ṛtukriyābhirviṣayopadeśanāṃ niśamya vāco hṛdayamā janaḥ. <br /> virodhinīrvaiṣayikasya śarmaṇaḥ ka eva te sūkṣmagiro'nurudhyate..24.. <br /> <br /> viśṛṅkhalairyo'mṛtapo'pi lajjate priyāpraṇāmapramukhairvikarmabhiḥ. <br /> parāṃ paretairapi yānti pūjyatāmaho vimohāndhalamānasaṃ jagat..25..</p>
                    <p>prasādamāsātha kutīrthināṃ janaḥ sa lāghavo'pi dhruvametya gauravam. <br /> tava prā(pra?)sādā(n)na punarmuhurmuhuḥ sa gauravo'pya&ntilde;cati lāghavaṃ param..26..</p>
                    <p>akalpavṛkṣā vibudhaprarohiṇī viśīrṇadoṣā gururājarājinī. <br /> samutthitajyotirakṛṣṇavartmikā tvayi prabho! sāratabhūrabhūdiyam..27..</p>
                    <p>śubhāśubhaṃ bāhyamathāntaraṃ bhavatpraṇītasaṃvādi vilokayannapi. <br /> praśāntivandhyairgrahilābhiruktibhiḥ pratāryate paśya paraiḥ kathaṃ janaḥ..28..</p>
                    <p>satāṃ na tat kautukamastu viplute yadeṣa bhūyāṃstava gauravodayaḥ. <br /> kṛpādviṣaḥ kāmajuṣaḥ parāṃ pare yada&ntilde;citiṃ yānti tadeva kautukam..29..</p>
                    <p>paṭūni cāṭūni kiyanti kurmahe maheśa! yuṣmākamapārasampadām. <br /> vinā na yaḥ śarma satāṃ sadodayaṃ vacobhirebhiḥ kila kiṃ na pūryate..30..</p>
                    <p>vighaṭaya kaluṣāṇi bhurbhuvaḥsvardhaṭaya ghaṭāṃ śivasampadāmapārām. <br /> upanaya gurukarmmamarmabhedaṃ naya bhavabhītimasambhavāmavasthām..31..</p>
                    <p>māhātmyaṃ tava parimātumīhate yaḥ sakhyātuṃ jagadaṇusa&ntilde;cayaṃ sa lolaḥ. <br /> sāphalyaṃ tadapi sumedhasaḥ svavācāmādhātuṃ vidadhati te guṇapraśastim..32..</p>
                    <p>tāṃ puṇyapāpajayinīṃ kanakābhirāmacandrāṃśupu&ntilde;javiśadāmadhigamya bhūmim. <br /> ātyantikīmanubhavāmi yathā mudaṃ me śrīnābhinandana ! tathā prathaya prasādam..33..śrī śīlavarddhanagaṇiyogyaṃ saṃ. 1499..</p>        
                    <p>iti kavikaṭāramallarāmacandrasūrikṛta ādidevadvātriṃśikā samāptā</p>
                    <hr />
                </section>

                <section id="devanagari" class="verse-container">
                    <h2>आदिदेवद्वात्रिंशिका रामचन्द्रसूरिविरचिता</h2>
                    <p>युगादिदेवाय युगादियोगिने युगादिराजाय युगादिशिल्पिने। <br /> अपारसंसारपयोधिसेतवे नमो नमस्ते जिन! मुक्तिहेतवे॥१॥</p>
                    <p>अलोकमाक्रामति यः सलीलया विशीर्णसीमार्गलमेकझम्पया।<br /> स एव ते वृत्तविशेषवर्णनाविधानसंरम्भपरः परं नरः॥२॥</p>
                    <p>बलिं व्रजामः कतिशः स्वयं वयं सुमेधसस्तस्य महेश! वेधसः। <br /> भवद्गुणग्रामसमृद्धिशंसिनीं चकार वाणीं विदुषां मुखेषु यः॥३॥</p>
                    <p>अजानतां भेदमुषर्बुधांभसोः स्वयं स येषामभवद् भवान् गुरुः। <br /> अशेषसम्पत्तिविलाससम्पदां त्रिसन्ध्यमेषामहमानतस्त्रिधा॥४॥</p>
                    <p>इमामशेषां प्रविभज्य काश्यपीं यथायथं पुत्रशताय कल्पयन्। <br /> विधातुकामो विषयोपसंहृतिं व्यधत्त भूम्ना विषयान् कथं भवान्॥५॥</p>
                    <p>बभूव नैकोऽपि समुद्रमाश्रयन्नमुं प्रचेताश्च्युतपाशवैशसः। <br /> भवन्तमाराध्य समुद्रशेखरं पुनर्विपाशाः कति न प्रचेतसः॥६॥</p>
                    <p>नमोऽस्तु तस्मै भुवनोपकारिणे मनः प्रयत्नाय यथाप्रवृत्तये। <br /> सदाऽप्यनासादिततत्त्वविप्रुषो यतस्तवोक्तं स्पृहयन्ति जन्तवः॥७॥</p>
                    <p>तपोभिरुग्रैः करणोपरोधनैरकृत्रिमैरादधतस्तव स्थितिम्। <br /> विपश्चितः के न भवन्ति हेतुना सचेतसोऽपि प्रविलीनचेतसः॥८॥</p>
                    <p>तमःप्रणष्टामलदृष्टिवर्त्मनि प्रबद्धमिधे(?) प्रभवद्भि(?) कर्मणि। <br /> रवेरिवोन्मीलितभाववैभवस्तवावतारं जिन! भारतेऽभवत्॥९॥</p>
                    <p>तवांघ्रिसेवारसिकैः कुटुम्बितामिह प्रपन्नैरवनौ सुरासुरैः। <br /> कृताचिरं यामिकमात्रदेहिनो (त) रसातलस्वर्गनिवासिनो ग्रहाः॥१०॥</p>
                    <p>अमुं प्रमथ्नन्ति न ये जडाविलं तवाध्वमन्थेन भवोदधिं बुधाः। <br /> भवन्ति सर्वेन्द्रियशान्तवेधसो न ते नवीनाऽमृतसम्पदां पदम्॥११॥</p>
                    <p>निवासमर्हन्ति न ये महोदधे (?) मलीमसा मुक्तिपुरे वपुः स्पृशः। <br /> कृता भवग्रामतलेषु ते त्वया विपन्नृपाणां करदाः कुटुम्बिनः॥१२॥</p>
                    <p>महांहसां दुर्नयशूरचेतसां विमोहमूर्द्धालुदृशां च मादृशाम्। <br /> शरण्य! को नाम सकर्णमानसो ध्रुवं त्वदन्यः शरणं भवे भवेत्॥१३॥</p>
                    <p>बृहन्न किञ्चिद् गगनाङ्गणात् परं न चाऽपरं मुक्तिपदात् प्रियङ्करम्। <br /> न बीजमन्यद् व्यसनस्य कामतः परो न कश्चिद् भवतो यथार्थवाक्॥१४॥</p>
                    <p>अहंयवो ये किल रोषतोषजैः परे प्रबन्धै रिपुमित्रवर्द्धिभिः। <br /> उपासितैस्तैर्मनसाऽपि मादृशाश्चिरं त्रपन्ते तव किङ्करा अपि॥१५॥</p>
                    <p>वसुन्धरामश्नुवतां नृपार्चिता भवन्तु शास्त्रैरपि सन्तु विश्रुताः। <br /> सुखोन्मुखे चेत् पथि सोत्सवाः परे तदा भुजिष्यैस्तव मादृशैर्जितम्॥१६॥</p>
                    <p>अखण्डताखण्डलवन्दितश्रिया त्वया त्यजन्तः सह साम्यविप्लवम्। <br /> सुधामयीं तामपि मुक्तिभूमिकां मनीषिणो न स्पृहयन्ति चेतसि॥१७॥</p>
                    <p>त्रिलोकरक्षाभिरिहाभिमन्त्रितः प्रियङ्कराभिस्तव सूक्तिपङ्क्तिभिः। <br /> दृढानुबन्धैरपुनर्ग्रहं ग्रहैश्चिरं गृहीतोऽपि न कोऽपि मुच्यते॥१८॥</p>
                    <p>व्रतं विहाय स्पृहयन्ति ये श्रियं व्रजन्ति ते पूज्यतमां परे दशाम्। <br /> त्वया पुनर्देव! विमुञ्चतां व्रतं स्थितिः प्रकॢप्ता मलिनानुरूपिणी॥१९॥</p>
                    <p>तदेव नास्त्यस्ति तदेव चेत्ययं चलाचलस्ते वचनस्य डम्बरः। <br /> शिवाय कस्याऽप्यशिवाय कस्यचिन्मुदेऽथ कस्याप्यमुदेऽथ कस्यचित्॥२०॥</p>
                    <p>अमुत्र यत् किञ्चिदचिन्त्यवैभवं सनातनं शर्म न तत्र साक्षिणः। <br /> इहापि गच्छंस्तव देव! वर्त्मना भवत्यवाच्यस्य न भाजनं जनः॥२१॥</p>
                    <p>गुणैकरूपा गमभङ्गशालिनी चकास्ति येयं तव वाक्यवागुरा। <br /> स एव दूरं विनियन्त्र्यते न या य एव बन्धैरचिराय मुच्यते॥२२॥</p>
                    <p>प्रसीद सीदन्तममुं जगज्जनं नियोजय क्वाऽपि महार्थकर्मणि। <br /> क्षमाभृति त्वय्यपि शासति प्रजामजातदैन्याः कथमीश! नाङ्गिनः॥२३॥</p>
                    <p>ऋतुक्रियाभिर्विषयोपदेशनां निशम्य वाचो हृदयमा जनः। <br /> विरोधिनीर्वैषयिकस्य शर्मणः क एव ते सूक्ष्मगिरोऽनुरुध्यते॥२४॥</p>
                    <p>विशृङ्खलैर्योऽमृतपोऽपि लज्जते प्रियाप्रणामप्रमुखैर्विकर्मभिः। <br /> परां परेतैरपि यान्ति पूज्यतामहो विमोहान्धलमानसं जगत्॥२५॥</p>
                    <p>प्रसादमासाथ कुतीर्थिनां जनः स लाघवोऽपि ध्रुवमेत्य गौरवम्। <br /> तव प्रा(प्र?)सादा(न्)न पुनर्मुहुर्मुहुः स गौरवोऽप्यञ्चति लाघवं परम्॥२६॥</p>
                    <p>अकल्पवृक्षा विबुधप्ररोहिणी विशीर्णदोषा गुरुराजराजिनी। <br /> समुत्थितज्योतिरकृष्णवर्त्मिका त्वयि प्रभो! सारतभूरभूदियम्॥२७॥</p>
                    <p>शुभाशुभं बाह्यमथान्तरं भवत्प्रणीतसंवादि विलोकयन्नपि। <br /> प्रशान्तिवन्ध्यैर्ग्रहिलाभिरुक्तिभिः प्रतार्यते पश्य परैः कथं जनः॥२८॥</p>
                    <p>सतां न तत् कौतुकमस्तु विप्लुते यदेष भूयांस्तव गौरवोदयः। <br /> कृपाद्विषः कामजुषः परां परे यदञ्चितिं यान्ति तदेव कौतुकम्॥२९॥</p>
                    <p>पटूनि चाटूनि कियन्ति कुर्महे महेश! युष्माकमपारसम्पदाम्। <br /> विना न यः शर्म सतां सदोदयं वचोभिरेभिः किल किं न पूर्यते॥३०॥</p>
                    <p>विघटय कलुषाणि भुर्भुवःस्वर्धटय घटां शिवसम्पदामपाराम्।<br /> उपनय गुरुकर्म्ममर्मभेदं नय भवभीतिमसम्भवामवस्थाम्॥३१॥</p>
                    <p>माहात्म्यं तव परिमातुमीहते यः सख्यातुं जगदणुसञ्चयं स लोलः।<br /> साफल्यं तदपि सुमेधसः स्ववाचामाधातुं विदधति ते गुणप्रशस्तिम्॥३२॥</p>
                    <p>तां पुण्यपापजयिनीं कनकाभिरामचन्द्रांशुपुञ्जविशदामधिगम्य भूमिम्। <br /> आत्यन्तिकीमनुभवामि यथा मुदं मे श्रीनाभिनन्दन ! तथा प्रथय प्रसादम्॥३३॥
                        श्री शीलवर्द्धनगणियोग्यं सं. १४९९॥</p>
                    <p><strong>इति कविकटारमल्लरामचन्द्रसूरिकृता आदिदेवद्वात्रिंशिका सम्पन्ना</strong></p>
                    <hr />
                </section>
            </article>
        </div>
    </main>

    <footer>
        <div class="container">
            <p>© 2024 Vyoma's Web Space</p>
        </div>
    </footer>

    <script src="script.js"></script>
</body>
</html>